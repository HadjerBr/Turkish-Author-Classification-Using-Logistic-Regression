B.

Kasım Küçükalp hocanın bir sözünü nakletti bir dostum: "İyi niyet belki insanı kurtarır ama hakikati kurtarmaz"! Gerçi hakikat savunulmaya muhtaç bir çocuk mudur, kurtulmaya müheyya mıdır, kişinin hakikate ihaneti hakikati bir şekilde haleldar eder mi vb. onlarca soru bu meyanda bir kenarda durmaktadır; lakin iyi niyetli olmanın da kendince bir iddiadan ibaret olduğu bir demde niyetine sığınarak başkalarının fiillerini yargılamak kusura bakmayın ama ahmakçadır. Dahası, kullandığınız enstrümanın ne olduğuna bağlı olarak niteliği değişen bir ahmaklıktır.

Şu sıralar en cari enstrüman whataboutism. Genel olarak devşirdiğim bir kanaat, whataboutism'e müracaat ile esasen hiç bir şeyi izah edemediği halde hezarfen gibi davranan insanların cehaletinin renginin kara olduğu yönündedir. Zira o laf kalabalığından teşekkül eden ufunet bulutu ve kaos, bu kimseye herhangi bir meram aktarmanızı, bir mesele izah etmenizi vs. nâmümkün kılar. Kara cehalet işte tam olarak budur. Dönüşmesi, bir başka şeye inkılab etmesi olanaksız, temerrüdi cehalettir bu.

"Gazze'de ölen çocukları boş ver. Tarikat yurtlarında çocukların başına neler geliyor. Ondan bahset" dediğinde bir kimse lal kesiliyor oluşumuz cehaletimizden yahut cesaretsiliğimizden kaynaklanmıyor. Whataboutismle korunan böylesi bir cehalet sukuttan başka bir şeyi hak etmiyor. Yoksa verilecek elli tane cevabı var o saçma sözün. Neyin ne olduğunu da hepimiz biliyoruz. Fatih'te, Fezvipaşa Caddesi'nde yürüyen eylemcilere motosikletiyle yanaşıp "Öyle yürümekle olmuyor" diye laf atıp kaçan onursuz korkak herifin "peki ne yapınca bir şey oluyor" sorusuna bir cevabı olmadığını ise hepimiz biliyoruz. Biraz whataboutism ve sizinle alakası olmayan insanların, dahası doğru dürüst duymadığınız, olduğu iddia edilen ve ekseriyetle yalan çıkan tezvirat ile sizleri çırak çıkarmaya çalışmak; hepsi bu. Boykota katılmıyorsa katılmasın. Katılmasın da, ne sebeple sizin boykot bilincinizi sabote etmek için whatabotism silahıyla sağa sola ateş ediyor? Bu sorunun onlarca maddelik cevabını da hepimiz aslında gayet iyi biliyoruz. Esasen hepimiz her şeyin farkındayız. En çok da, whatabotismin ne hakikati ne de şahsı kurtaracağının farkındayız. 