B.

Efendimiz aleyhissalâtü vesselam "Kemâ tekûnû yüvella aleyküm" ferman buyurmuşlar. Siz nasıl olursanız, öyle idare olunursunuz. Bu hadis-i şerifi bilmeyenimiz yoktur. Velakin daha az bildiğimiz bir ihbar-ı nebevi var "Mâ min emîrin yelî emral müslimîn. Sümme la yechedü lehum ve yensahu illa lem yedhul maahum cenneh". Müslümanların idaresinde bulunup da onlar için samimiyetle çalışmayanlar, o Müslümanlarla beraber cennete giremezler. Sadaka Rasulullah.

İslam İşbirliği Teşkilatı'nın Riyad'da gerçekleştirdiği zirve ile ilgili yazmaya niyetlendim evvela, sonra baktım haşa ben Hazreti Mesih Aleyhisselam değilim ki, bir nefhamla, kelamımla ölüler dirilsin. Madem ölmüşler, gömün gitsin. Ölüsüne bir tas suyu dökenin de... Kazak Abdal söylesin gerisini. O halde hiçbirimizi şaşırtmayan bu zirve hakkında herhangi bir yorum yapmayalım. Zaten birbirimize karşı bir parça dürüst olacak olursak bir başka netice de beklemiyordu hiçbirimiz.

Evvel zikr ettiğim hadis-i şerifi düşünürken (haşa o varken zihin başkasından medet istemez, lakin insan zihni seyyaldir oradan oraya seyahat eder) aklıma Karl Marx'ın toplumsal dönüşümle ilgili tespiti geldi hatırıma. Birinci sınıf talebesine anlatılan teoridir: "Tabandaki dönüşüm üst yapıyı dönüştürür". Dönüşüm ümitlerini anlamsızca idareye bağlayanların, burada yaşadıkları hayal kırıklıklarıyla "bizden bir şey olmaz" diye yakınmalarının bir manası varsa, o da ellerindeki enstrümanlarla, her neyse onlar, bu idareleri değiştirme iradesi ortaya koymamalarıdır. Bundan başka bir nakisa görmüyorum ben.

Velakin şunu tespit etmek hiç de hayalin rüşvetini kabul etmek değildir: Alem-i İslam 19. Asır'da girdiği şoktan çıkamazdı. İsrail'in güvenliğinden başka bir fonksiyonu olmayan rejimler artık çatırdıyor. Zira onlar için samimane çalışmayan, onlar ile aynı cennete giremeyecek idarecilerden bizar, kendilerini ve zenginliklerini kapitalizme sermaye edenlere tepkili kitleler meydanlara çıkıyor. Mısır'da çatlayan yumurta, Siyonist eliyle sıvandı. Velakin civciv kafasını gösterdi. Artık alttaki nedir görüyoruz. Lübnan'ın Marunisi Müslümanı Şiisi Sünnisi illallah dedi. Baas rejimlerinin baskısı altında kuzu gibi yetişmiş Irak, Suriye ahalisi cesur mücahitler çıkardı. Ezcümle, kadro değişti, maç yeniden başladı. Evet bir altın kadro değil ama en azından kim olduğunun farkında kimselerden müteşekkil. Sahte mehdilerin, mücrim mesihlerin yerden pıtrak gibi bittiği bir coğrafyada, ümidi muhayyel kurtarıcılara râm etmeyenler...

İİT toplantısını önemsemeyişim bundan dolayıdır. Madem "kema tekûnû yüvella aleyküm" var, öyleyse bu dönüşüm, bu reaksiyon, bu başkalaşım İİT'yi de dönüştürür, sarayları da dönüştürür, kralları da dönüştürür.

Öyleyse bize ne İİT'den? 