B.

Sözlükteki karşılığı "soysuzlaşmış, bozulmuş, soyca dönüşmüş"... Tereddi etmek, mütereddi olmak, soysuzlaşmak demek.

Her halükarda kötü niyetle mütereddi olunmuyor; iyi niyetli bir süreç sonunda tereddi etmek oldukça olası.

Zihninizle ve vicdanınızla oynayarak sizi dönüştürmek isteyenlere karşı agâh olmazsanız, safdilliğiniz neticesinde dönüşmeniz muhtemel şey şey, evvelce ne olacağını hesap edemeyeceğiniz bir şey olacaktır.

Özel televizyon kanalları henüz palazlanmaktaydı Türkiye'de ve hemen herkes hevesle bu yeni özgür dünyanın, bize sunulan adıyla "Magic Box"ın tadını çıkarmaktaydı. 1994 yılının bir akşamı, eski Cumhurbaşkanlarımızdan birinin oğluna ait bir özel kanalda "Schindler'in Listesi" yayınlandı. Doğrusu dokunaklı film, izleyen herkesi bir şekilde tesiri altına alıyor. Gencim henüz, ayranım kabarık; Nazi melanetine karşı öfke doldum, mazlum Yahudiler için yas tuttum tüm gece. Müslüman Türküz ne de olsa, nerede bir mazlum görsek yüreğimiz dağlanıyor.

O gün, filmin yayınlandığı gün, İsrail'in Hebron adını verdiği El Halil'de, El Halil Camii'ne baskın düzenleyen işgalci yahudi, sabah namazını kılan 29 müslümanı katletmişti. Spielberg'in filmi, gliserin gibi nasıl da gevşetmişti öfke dolması gereken sinemizi.

'Ne kadar basit, amatörce' diyerek tahfif etmeyiniz. Bu anakronik bir küçümseme olur. O yıllarda işe yarıyordu işte. Adamlar zaten neler çekmiş, bir de şimdi çekmesinler...

Şimdi daha hainane yapılıyor bu işler. Soysuz, temelsiz, misalsiz bir ırkçılık türetiliyor, pozisyonel olmayan, oppozisyonel bir ırkçılık bu. Arap düşmanlığı üzerinden türetilen, doğal olarak İslamiyet'i hedef alan; ala silsiletihim, İslam olan her şeye düşman olan...

Belki de sosyal medya denilen melanet dünyamızda olmadığı için bir zamanlar fark edemiyorduk nasıl bir Nuh'un gemisinde, hangi sıçanlar ve sırtlanlarla koyun koyuna seyahat ettiğimizi, belki de aşağılık hiçbir zaman bu kadar derin olmamıştı. Bunu tespit edemiyorum. Zannederim hiç kimse de hakikaten tespit edemez. Lakin tespit edebildiğim, tereddi etmiş, soysuzlaşmış yani, tahammül etmesi zor bir kesafetin her demimizi ifsad ettiği hakikati. Düne kadar, Filistin'e karşı İsrail'e destek verecek bir hamakatin bu topraklarda neşv-ü nema bulacağına ihtimal vermezdim. Her şeyi geçiniz, mevzu bahis olan İsrail devletidir. Zalim, hukuksuz, işgalci, çocuk katili, fesat yuvası bir devlet... Sağımızla-solumuzla İsrail devletinin zulümlerine karşıyızdır biz. En azından öyle bilirdik...

Dün bir baktık, kazın ayağı hiç de öyle değilmiş. Arap düşmanlığı yapacağız diye İsrail'e dahi medihler düzen bir alçaklık tebelleş olmuş. Dertleri sivil halk falan değil. Bakmayın yalanlarına. İsrailli sivillere inanın biz daha fazla üzüldük ve biz gerçekten üzüldük. Zira Yahudinin Araptan, Arabın Yahudiden üstün olmadığına inanırız. Antisemitizm, zenofobi, afrodobi ve ırkçılığın her türü bize çok uzak. Bizim derdimiz İsrail'in işgaliyle, zulmüyle, katliamlarıyla, fitnesiyle. Bunların İsrail destekçiliği ise ırkçılıklarından, Arap düşmanlığından... İşte tereddi budur... Bunlar mütereddidir.

Alp Arslan'ın Müslüman Türk'e vatan kıldığı bu toprakların bir ruhu var. O ruha uzak olan herkes mütereddidir.

Sultan Alp Arslan'ın torunu Tutuş'un ve kumandanı Artuk Bey'in emaneti Kudüs'ü İsrail'e peşkeş çeken zihin mütereddidir.

Sığınmacı karşıtlığı gibi politik olarak anlaşılabilir bir kapıdan girip, İsrail destekçiliği gibi komidinin en alt çekmecesinde bir zihne malik olmak, idraki iğdiş edilmişlik alametidir. İşte bu tereddidir! Bunlar mütereddidir! 