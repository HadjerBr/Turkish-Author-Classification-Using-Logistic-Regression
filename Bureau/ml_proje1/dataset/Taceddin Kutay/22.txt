B.

Hazır ateşkes verilmiş ve Gazi'den aktüel haberler gelmez olmuşken, hadiseye ait birkaç notumu madde madde paylaşmak isterim. Zülf-ü yarr.

l Zamanın ruhu maalesef Gazze mevzuunda da kendini ortaya koydu. Yüce, müberra, hiçbir şeye alet olmaması gereken bir dava iken Gazze; maalesef kendi çıkar çevrelerini oluşturmaya başladı. Bu artık toplumumuzun bir hastalığıdır. Agâh olunmalı. Gazze hiç kimsenin PR malzemesi olmamalıdır.

l Maalesef bu meselede de reaksiyon ortaya koyarken aramızdaki münazaaları bir kenara koymayı başaramadık. Sürekli yan yana gelmek istemeyen figürlerin paralel aksiyonlarına şahit olduk. Bir şekilde yekdiğerine prim yaptırmamak için teveccüh etmeyen kanaat önderlerimiz gerçekten ses getirici bir eylem tertip etmeyi başaramadı. Sol örgütlerin, kendine çalışma mantığı ve hizipçilik damarlarımıza kadar sirayet etmiş durumda.

l Elbette Cumhurbaşkanı Erdoğan'ın birtakım şeyleri tasvip etmesi, tahsin etmesi, bunlarla moral bulması çok önemlidir; velakin asıl önemli olan Gazze için yaptığınız şeylerin rıza-i Bari'ye muvafık olmasıdır. Reisi Cumhur'dan aferin almak için eylem yapılmaz.

l Dün sevgili Erem Şentürk'ün de söylediği gibi, aklı başında bir boykot işini başarabilmiş değiliz. Boykot, piyasa dengelerini değiştirme işi değildir. "Devlet bize daha iyisini sunsun" diyerek boykot yapılmaz. Bir fedakarlıktır her şeyden evvel boykot. Günlük alışkanlıklarınızdan fedakarlık edeceğiniz, gereğinde beyaz sabunla bulaşık yıkamayı göze alarak yapılabileceğiniz bir şeydir boykot. Sigarasından, gazlı içeceğinden fedakarlık yapamamışların Elon Musk'tan tavır beklemeleri olacak şey değildir.

l Pembe yanaklılarımız ne yazık ki mış gibi yaparak, kenardan kenardan, dikkat çekmemeye çalışarak Gazze hassasiyeti varmış gibi yapmaya devam ettiler. Ne çok pembe yanaklımız varmış... O burun büktükleri, beğenmedikleri, avam-ı nas yine izzetimizi itibarımızı kurtardı.

l Çocuk ne de önemli faktörmüş. Ana-babalar, kendi evlatlarından yola çıkarak siyasal aidiyetleri ne olursa olsun Gazze mevzuunda hassasiyet geliştirdi.

l Batı'dan icazet bekleyicilerimiz, Batı'da Gazze gösterileri başlayınca "demek olabilir bir şeymiş" kanaati devşirenler olduğu gibi, misalleri de Batı'dan verme yarışı başladı. Kendi söylemimizi üretemiyoruz, bu konuda hiç müktesebatımız yokmuş gibi...

Bu bahiste söz uzar. Yazmaya elimin varmadığı maddeleri, dilimi ısırarak kendime saklıyorum.