B.

Çocukluk çağlarımdan kalma bir alışkanlıktır, hevesle dinlediğim Kur'an-ı Kerim kıssalarını, bir roman okuru gibi, kendimi hikayenin kahramanlarından biri yerine koyarak tefekkür ederim. Lakin ne Nuh Neciyullah, ne İbrahim Halilullah, ne Musa Kelimullah ne de İsa Ruhullah aleyhimüsselam yerine değil haşa; ümmetlerinden, civarından bir adammışım da, hadisata bizzat şahit oluyormuşum gibi... Çocukça bir hevesle, Üç Silahşör okuyormuşum da Athos'un Kardinal'e diklenişini izliyormuşum gibi bir halet-i ruhiyeyle, la teşbih.

Mûsa aleyhisselamın kıssası ne zaman gelse dehşete kapılırım. Hazretin ardınca Mısır'dan çıkmaya, Kızıl Deniz'e karşı durmaya çölde kırk yıl yalpalamaya, O, Tur Dağı'ndayken sapıtanlardan olmamaya tahammül edebilir miydim? Şükrederim, bütün bunlarla sınananın ben olmadığıma ve bilirim sürekli bir sınanma içinde başka başka akabeleri aşmakla mükellef olduğumu.

Sanırım en zorlanacağım an, Kızıldeniz'in önüne varıp da, hiç kimsenin ardı sıra sökün eden Firavun'un ordusundan kaçacak yeri kalmadığı o an olurdu. Ardınız dağ, önünüz deniz, peşinizde gözü dönmüş Firavun, refakatinizde kadın, çoluk-çocuk, ihtiyar... Tevekkülün de bir haddi var. Firavun'un sarayından çıkıp gelen ve öfkelenince kekeleyerek konuşan bir Zat (a.s) size "Korkmayın" diyor... "O Allah'ın elçisidir, vardır bir bildiği" diyemeyecek olmaktan ürkerim.

Ansiklopediye göre en derin yeri 3048 metre, ortalama derinliği ise 500 metre olan Kızıl Deniz'e "Feevhaynâ ilâ Mûsâ enidrib biasâkelbahr" fermanını işitip vurunca Hazreti Mûsa, deniz yarıldı. Yarılmış değil, şahit olmadık ancak haber kaynağımız muhbir-i sâdık Kur'an-ı Kerim. Hikaye anlatır gibi değil, şahit olmuşuz gibi zikrederiz. Yarılan denizin her parçası bir dağ cesametindeydi. Sağı-solu sulardan dağların arasına girmek ve meçhule doğru yürümek, yürürken de korku ile itimat arasında bir hissi yumru gibi sadrında taşımak hayali düşündükçe beni ürkütür.

Hikaye deyip geçmiyoruz elbette. Bu darb-ı mesellerde hepimiz için ibretler var. Günlerdir içim daralmış, önümüzü göremez vaziyette, ardımızda insafı olmayan düşmanlar, dev misali Câlutlar, filler ve ene rabbikumul â'lâ diyenler varken düşünüp duruyorum. Bu dağ ile deniz arasına sıkışmış kavmi selamet sahiline çıkartacak olan yine Allah'tır. Analiz kâr etmeyince itimada ve tevekkülle râm olarak, Müslümanlık gereği, vaktin gereği neyse yetine getirmeye çalışıyorum. O selamet demini ben görür müyüm bilmiyorum ama şunu biliyorum: Hz. Mûsa'dan şüphe edenler, Tâlut'un ordusundayken su içenler, Sâlih'in devesinden suyu esirgeyenler kaybettiler. Kaybedenlerden olmamak için, elbette bir ferec gelecek diyorum, o sudan içmemeye, Allah'ın rızkını, onun kullarına çok görmemeye çalışıyorum. Ben ben diye diye anlatılası mevzu değil, ancak şahsi bir hissiyat ben demeden anlatılmıyor. Kusuruma bakmayınız.

Bir nefha-i Mesih gelir, cümle ölmüşler dirilir. Bir de bakmışız, karşı kıyıdayız... İtimadım budur. Bu sebeple sevad-ı âzamda duruyorum. 