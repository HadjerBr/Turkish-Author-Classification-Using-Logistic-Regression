B.

"Yahudi sorunu sosyal yahut dini bir mesele değildir; aksine milli bir sorundur ve bu sorunu çözmek için, tüm dünyanın politik sorunu haline getirmek zorundayız." Theodor Herzl, 1896 yılında kaleme aldığı Der Judenstaat (Yahudi Devleti) isimli risalesinde böyle diyor...

Henüz iki cihan harbi çıkmamış; dünya, Stefan Zweig'ın "Dünün Dünyası"nda anlattığı revnaktar, eğlenceli, kalabalık şehirlerle mamur dünyadır. Böyle bir dünyada, tüm cihanın politik sorunu olacak bir Yahudi devletini hayal eden ve hayalini gerçekleştiren bir vizyona sahipti Herzl. Üstelik henüz otuz altı yaşındaydı...

Tarih, nesiller boyu bütün dünyanın müşterek sorunu haline gelmiş bir başka yeri yahut devleti zikretmez. Türünün yegane örneğidir İsrail bu bakımdan.

Sorunu cihanşumul kılarken başarılı olmanın yolunu diskuru belirlemekte bulmuşlar. Başarılı da olmuşlar. Bir Ortadoğu meselesi, Avrosentrik bir akıl ve yargılama mekanizmasıyla izah ediliyor hepimize.

Velakin bu aldatmacaya karşı hepimizin tutarlı bir itirazda bulunması zaruri. Evvela Fremdschämen'i reddedelim. Almanca bir tabir, Almanlara mahsus, "başkasının yerine utanmak" anlamına gelen bir kelime. İsrail ile ilgili her haklı sorgulamayı, her tutarlı eleştiriyi "Antisemitizm" ile yaftalayan ve münekkidi mahkum eden dile itiraz edelim. Dünümüzde ve bugünümüzde antisemitizme yet olmadı bizim. Lokal gerilimlerden misal getirmeyin rica ederim. Onlar bir başka şeydir. Ardımızda altı yüz yıllık pogrom hikayeleriyle dolu bir mazi yok. Tarafımız mazlum Filistin ve biz zalim İsrail'e karşı Filistin'in yaşama hakkını ne pahasına olursa olsun savunacağız. Antisemitizmin, bizzat gerçeği olduğu Batı'ya karşı, onların işlediği kabahatler sebebiyle mahcup da olmayacağız! Doğrusu saçma paradoksların en saçması...

Hem onların diskurunu değişmez hakikat ve sabite bilmek gibi bir zaruretimiz de yok. Özgürlük savaşçısı YPG, terör destekçisi Türkiye, meşru İsrail, terörist Hamas... Karşımızda, hemen hepimizi olmadığımız birisi olarak yaftalayan bir nâmeşru, vehmî bir küresel güç var. Asla istediğiniz şey olmaya imkan vermeyen, olmanızı istedikleri şeyi ise istemenizi sağlayan bir iktidar. İkinci reddedeceğimiz şey bu heyulanın yaftalarıdır.

İsrail ile sorunumuz Yahudilik-Müslümanlık, İbranilik-Araplık sorunu değil; emperyalizme, işgale, zulme yatkınlığı olan, barbar bir orduya sahip, devlet gibi değil, örgüt gibi davranan bir yapıya karşı insani bir sorundur. Bu sorunu küreselleştiren biz değiliz; sorunun müsebbipleri. Her ne kadar bizim sorunumuz olmadığını iddia edenler- ki bunların niyetlerini defaatle tartıştık- sorunu bizden uzak göstermeye çalışsa da sorun, tüm dünyanın sorunu.

"Herzl başaramadı" diyebilir misiniz?