Sözlerime çok sevdiğim şair Baki'nin "Bu gök kubbede baki kalan ancak hoş bir sada imiş" mısrasıyla başlamak istiyorum sevgili okurlarım.

Malumunuz 2015 yılından beri yaklaşık 8 yıldır naçizane kurucu rektör olarak görev yaptığım Sağlık Bilimleri Üniversitemizde kısa vadeli hedefimiz olan dünyada ilk 500 üniversite arasında yer almak vizyonumuza geçen hafta ulaştık 449'uncu sıradan giriş yaptık. Bu, elbette bir hayâlin başlangıç çizgisi sadece. Şimdiki hedefimiz ilk 100 içinde yer almak.

Bu yazımda malumun ilamı olacak bilimsel başarılarımızdan bahsetmeyeceğim kıymetli okurlarım.

Başka bir konuya değineceğim.

Hepimizin hayatında anlam yükü barındıran dönüm noktaları mutlaka olmuştur ve olacaktır da. Naçizane benim için bu dönüm noktalarından üç tanesini paylaşacağım bu yazımda.

İlki, malumunuz 28 Ocak 2022 itibariyle Sn. Cumhurbaşkanımızın teşrifleriyle ibadete açılan Gülhane Camii oldu sevgili okurlarım.

Günlük 50.000 kişilik insan sirkülasyonu yaşanan Gülhane Külliyemizde bu insanların ibadet ihtiyacını karşılayacak kapsamlı ve her daim açık bir ibadethane bulunmamaktaydı.

Aynı şekilde şehadet şerbetini içen aziz şehitlerimizi son yolculuklarına uğurlarken layığı ile icra edilecek bir dini tören alanı da bu manzaranın eksik parçalarındandı. Halkımızın, öğrencilerimizin, hastalarımızın ve vefat eden insanlarımızın ihtiyacına binaen yaklaşık 5 dönümlük bir alanda aynı anda 2100 kişinin ibadet edebileceği bir cami, aziz şehitlerimize yaraşır bir tören alanı, otopark ve kütüphanemiz tamamlandı ve açılışını yapmak da nasip oldu hamdolsun.

Sn. Cumhurbaşkanımızın katılımları ile onurlandırdığı Gülhane Camii açılışının, bizleri burada bir araya getiren sebepler zincirinin yeni ve mukaddes bir halkası olmasını niyaz ederim.

İkinci dönüm noktası olarak nitelendirdiğim ise, aynı Gülhanemizde olduğu gibi Mekteb-i Tıbbiyye-i Şahane Külliyemizde de Sultan Abdulhamid Han, Siyami Ersek, Haydarpaşa Numune Hastanelerimizin bulunduğu bölgede günlük 100.000'den fazla insan sirkülasyonu yaşanmakta ve bu insanların ibadet ihtiyacını karşılayacak kapsamlı ve her daim açık bir ibadethane bulunmamaktaydı.

Bu sıkıntının çözümüne yönelik Tıbbiye Camiimizi de bitirme aşamasına geldik ve en kısa sürede açılışını yapacağız inşallah.

Üçüncü dönüm noktam, malumunuz üzere Mekteb-i Tıbbiyye-i Şahane Külliyemiz Osmanlı döneminin son şaheseri olarak biliniyor. Külliye yapıldığından beri ciddi bir tadilat, onarım görmemiş ve birçok eksiklikleri, çöken tarafları ile ayakta kalmaya çalışıyordu.

2015 yılında Mekteb-i Tıbbiyye-i Şahane Külliyesi üniversitemize devroldu ve bu "şahane" eserin ihya ve restorasyonu için kolları sıvadık. İlk etabını tamamlayıp ikinci etap restorasyonunda da sona yaklaştık.

Külliyemizin restorasyonunun tamamlanmasıyla Sultan Abdulhamid Han'ın başlattığı eğitim hamlesinin daha ileriye taşınacağına inancım tamdır evelallah.

Yük olarak değil, şerefli bir misyon olarak yerine getirmeye çalıştığım görevlerimin içinde, geçirdiğim bunca süreçlerin en önemli duraklarından olan bu üç önemli hizmetin hadimiyetinin bizlere nasip olması münasebetiyle çok mutluyum.

Muvaffak olduğumuz her konuda da bu duygularım samimiyetle artarak devam etti. Eksiklerimizi gördüğümüz hiçbir zemine ise gözlerimizi kapatmadık.

Hedefler ulaşmak içindir.

Ama ulaşılmış her hedef de bir başka hedefin müjdecisi, çağrısı olmalıdır diye düşünüyorum.

Evet başardık.

Ama yetmez!

Çünkü, biz kadim bir emanetin gelecek yürüyüşü içindeyiz.

Her karışına kadar, her belde ve her dimağda yer etmektir anlam arayışımız. Gönüllere yazılanlar silinemezler çünkü.

Emin adımlarla katettiğimiz bu yolda ulaştığımız her hedef bir umut fidanıdır. Bu fidanlar en çok da mazlum ve mahzun gönüllerde filizlendi.

Vazgeçmeden, umutsuzluğa kapılmadan, yorulsak da hep yenilenen adımlarla devam ettiğimiz bu azimli yolculuğumuz, dünümüzden yarınlarımıza uzanan çizgimizin hikayesini oluşturdu elhamdülillah.

Başardık, başarıyoruz, başaracağız da inşallah.

Bu gurur tablosunun oluşmasında katkısı olan üretken, gayretkeş ve sonuç odaklı tüm akademik ve idari kadrolardaki mesai arkadaşlarıma canı gönülden teşekkürlerimi sunarım. Yeni hedeflere ulaşmak için bir basamak olan bu başarı onların emeğinin sonucu ve onların eseridir. Şahsımı, tensipleriyle bu göreve layık gören Sn. Cumhurbaşkanımıza mahcup olmamak için elimden geleni yapmaya çalıştım arkadaşlarımla birlikte. Beni, artık son basamağına yaklaştığım bu vazifeyle şerefyab kılan ve bu görevi ifa fırsatı veren Rabbime şükrediyorum. Binlerce şükür, insanımızın ve insanlığın tıbbi, sosyal ve manevi ihtiyaçlarını karşılayacak eserlerde imzamız olmasını lütfeden Rabbime.