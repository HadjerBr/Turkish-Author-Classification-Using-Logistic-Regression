Bu yazıyı yazdığım saatlerde Gazze'deki Filistin Sağlık Bakanlığı, İsrail saldırılarında 3 bin 457'si çocuk, 2 bin 136'sı kadın olmak üzere 8 bin 306 Filistinlinin öldürüldüğünü, 21 bin 48 kişinin yaralandığını açıkladı.

Muhtemelen yayına girdiği sırada şehit sayısı 10.000'i bulacaktır.

Bu yazımda yaşanan soykırıma başka bir acıdan bakmak istiyorum.

Yaşanan soykırımın tarafı olan ABD'nin borç stoku 33 trilyon dolar.

2023 bütçe geliri 5 trilyon dolar olmasına rağmen 6,5 trilyon dolar harcama yapmışlar.

ABD ekonomisi açığı kapatmak için 730 milyar dolar borçlanıyor.

ABD ekonomisinin en önemli kalemlerinden birini de silah sanayi oluşturuyor ve silah sanayisinin de ayakta durabilmesi için silah satışına, reklamına velhasıl savaşa ihtiyacı var.

Gazze'de çatışmaların başlamasından sonra hatırlayın ABD Savunma Bakanı Lloyd Austin, Hamas'ı kimse elimizden kurtaramaz edasıyla, USS Gerald R. Ford uçak gemisi ile ona eşlik edecek kruvazör ve saldırı gemilerinin Doğu Akdeniz'e doğru yönlendirildiğini açıklamıştı.

ABD Hava Kuvvetleri'nin bölgedeki F-35, F-15, F-16 ve A-10 savaş uçağı filolarının artırılması yönünde de adımlar atıldığı bilgisine yer verildiği açıklamada, "ABD, gerekirse bu caydırıcılık duruşunu daha da güçlendirmek için küresel olarak güçlerini hazır bulunduruyor." ifadeleri paylaşılmıştı.

Peşi sıra İngiliz filosuna Akdeniz'e doğru demir alma emri verildi!

Keza Fransa da kısa sürede seremoniye katılmakta gecikmedi.

ABD, "Yemen'den İsrail yönüne fırlatılan roketleri vurduğunu" duyurdu.

Ortada dönen tiyatroyu biz de yuttuk (!)

Kıymetli okurlarım silah reklamı işte böyle yapılıyor!

Ortadoğu'yu ve üşengeç milletleri sağmal inek gibi gören ABD ve Batı menşeli silah kartellerinin kanlı çarklarının dönebilmesi için silahlarını potansiyel alıcılarına tanıtmaya ihtiyaçları vardı.

Bu ihtiyaca binaen İsrail, ABD ve Batılı güçler mazlum Gazze halkını haftalardır bombalıyor.

İsrail, Amerika, İngiltere, Fransa attığı füzelerin ve füze savunma sistemlerinin reklamını yapıyor.

Sonuçta değişen bir şey yok, bombalar yağıyor mazlum Müslümanlar, masum çocuklar ölmeye devam ediyor.

İnanıyorum ki, o gül yüzlü çocukların korku dolu bakışları, acıyı o yaşta tatmış yürekleri bir gün zalimleri yok edecek!

Çünkü Allah:

"Sakın, Allah'ı zalimlerin yaptıklarından habersiz sanma! Allah, onları ancak gözlerin dehşetle bakakalacağı bir güne erteliyor." (İbrahim/42) buyuruyor.

Batı'nın çirkin silah reklamı tiyatrosu, Gazze'de yaşanan zulme gölge düşürüyor. Batı medyası, Gazze'nin sesi olmaktan çok emperyalist güçlerin sesi olmayı tercih ediyor.

İsrail'in Filistin'e yönelik saldırıları sırasında yaşanan insan kaybı, sadece bir istatistik değil, aynı zamanda silah sanayi devlerinin pazarlama stratejilerinin bir parçası haline geldi.

Sonuç olarak, masum insanlar acı çekerken, Batılı ülkeler silahlarını tanıtarak kâr peşinde koşuyorlar. Ancak umut, zalimlerin bir gün hak ettikleri cezayı alacaklarına dair inancımızda yatıyor.

"Doğrusu inkâr edenleri, Allah'ın yolundan, yerli ve yolcu bütün insanlar için eşit kılınan Mescid-i Haram'dan alıkoyanları ve orada zulm ile yanlış yola saptırmak isteyeni, can yakıcı bir azaba uğratırız." (Hac/25).

Her ne kadar zalimler kısa vadeli kazançlar için haksızlıkla, usulsüzlükle uluslararası hukuka dahi uygun olmayan şekilde zulmetseler de Allah'ın hükmü sonunda galip gelecektir.

Gelinen noktada Gazze'deki zulme, soykırıma karşı çıkan ve insanlık suçu, savaş suçu" olduğunu haykıran ülkemizden başka gür bir ses çıkmadı.

Hastaneler, okullar, mülteci kamplarında masum siviller, kadınlar ve de özellikle çocuklar dünyanın gözü önünde acımasızca katledilirken bir kısım ülkelerden, özelde Araplardan doğru dürüst hiçbir tepki gelmemesi utanç verici bir durumdur. Dahası bir Brezilya kadar, bir Bolivya kadar bile dik duramadılar.

Bütün Müslümanlar ve ülke liderleri, Filistin meselesinde adaleti koruma ve hak yolu izleme sorumluluğunu sürdürmelidir.

Unutulmamalıdır ki, zulüm yapanlar da, onlara seyirci kalanlar da ne dünyada ve ne de ahirette huzur bulacaklardır. Binlerce masumun ve çocuğun ahının yerde kalmayacağı muhakkaktır.

Çünkü Allah'ın hükümleri kesindir ve haksızlığa uğrayanların yardımcısıdır.