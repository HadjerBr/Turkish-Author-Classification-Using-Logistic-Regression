Her basamağıyla bir bütündür hayat merdiveni. Ne mutlu muvaffakiyet ve onurla o basamakları çıkabilenlere.

Daha dün gibi" derler ya sevgili okurlarım.

İşte insan bir amaca, bir hedefe, bir başarıya ulaştığında en çok bu cümleyi kurar sanırım.

Sağlık Bilimleri Üniversitemizdeki yolculuğumuza başlamamız da sanki daha dün gibi.

Dün gibi gözlerimin önünden geçiyor, her gün binbir emekle adımladığımız basamaklar.

Bugünkü konumumuza kolay gelmedik.

2015'ten beri kaliteli ve vefalı hasırlarımızla ilmek ilmek işledik her günümüzü.

Sıfırdan 11'i Tıp fakültesi olmak üzere 30'dan fazla akademik birim; 4 ayrı ülkede fiilen eğitim birimi kurmak -ki 3'ünde mezunlar verdik, bu yıl inşallah hepsinden mezun vermiş olacağız - ve oralarda Türkçe eğitim vermek çok kolay bir iş değildir, diye eklemek isterim doğrusu.

2015 yılında üniversitemiz kurulduğu zaman mesai arkadaşlarımıza yaptığım bir konuşmada "Bizim rakiplerimiz ülkemizdeki üniversiteler değil, dünyanın önde gelen diğer üniversiteleridir" demiştim.

Kısa vadede dünyanın ilk 500, uzun vadede de ilk 100 üniversitesi arasına girmemiz gerektiğine dikkat çekmiş ve tüm çalışma arkadaşlarımdan bu doğrultuda hareket etmelerini rica etmiştim.

Yanıltmadılar ve sözümü boşa düşürmediler sağ olsunlar.

Geçen hafta Hollanda-Leiden Üniversitesi bünyesindeki CWTS Leiden Ranking 2023 Dünya Sıralamasında bir önceki yıla göre 169 basamak yükselerek 449'uncu Üniversite olarak yerimizi aldık ve ilk 500 hedefimiz çok şükür gerçekleşmiş oldu.

En önemlisi, Biyomedikal ve Sağlık Alanında Dünya Sıralamasında geçen yıla göre 82 basamak yükselerek 141'inci, Türkiye'de ise 1'inci olmamız. Özellikle bizim alanımız olduğu için bu başarıyı çok önemsiyorum. Alanımız ve tüm branşlarımızla hep zirveyi hedefleyen bir değer olduk SBÜ ailesi olarak. Basamakları her geçen gün biraz daha emin adımlarla geçiyoruz hamdolsun.

Her başarı bir alınteri ürünüdür. Çileli ve çetin yollardan ulaşılır o zorlu zirvelere.

Bugün, hedeflerini tutturmuş bir üniversitenin sorumlu bir yöneticisi olmaktan onur duyuyorum.

Sayın Cumhurbaşkanımızın tensipleri ile aldığım bu vazifede zat-ı âlilerinin güvenine layık olmaya, ülkemizin yarınlarına sahip çıkacak gençleri yetiştirmeye gayret ettim hep.

Muvaffak olduğumuz her konuda da bu duygularım samimiyetle artarak devam etti.

Hedefler ulaşmak içindir.

Ama, ulaşılmış her hedef de bir başka hedefin müjdecisi, çağrısı olmalıdır.

Evet başardık.

Ama yetmez.

Çünkü biz kadim bir emanetin gelecek yürüyüşü içindeyiz.

Her coğrafya, her şehir ve her gönüldür muradımız.

Emin adımlarla katettiğimiz bu yolda ulaştığımız her hedef bir umuttur.

Ve tükenmeden, usanmadan, yorulmadan devam eden bu umut, maziden atiye yürüyüşümüzün zafer nişanıdır.

Başardık, başarıyoruz, başaracağız da inşallah.

Bu gurur tablosunun oluşmasında katkısı olan çalışkan, azimli, fedakar, gayretkeş tüm akademik ve idari kadrolardaki mesai arkadaşlarıma canı gönülden teşekkürlerimi sunarım. Yeni hedeflere ulaşmak için bir basamak olan bu başarı onların emeğinin sonucu ve onların eseridir. Beni, hitamına yaklaştığım bu onurlu ve mukaddes görevle bahtiyar kılan ve yerimi naçizane doldurabilme fırsatı veren Rabb'ime binlerce şükür...

Sağlıkla kalınız.