Bu haftaki yazımı aslî vazifem olan sağlık üzerine, aslî vazifesi sağlıksızlık olan tütün ve kullanımı hakkında kaleme almak istedim kıymetli okurlarım.

Tütün, o ki, bir azılı düşman gibi ciğerlerimize göz dikmiş beklemektedir. İşini de titizlikle yapmaya, tiryakilerini hayal kırıklığına uğratmaya devam etmektedir.

Dumansız Hava Sahası kapsamında elinden geleni yapmaya çalışan bir sağlık meslek mensubu olarak; bir baba olarak, bir insan olarak vicdanım rahattır. Tütüne karşı mücadelemizin kanunlaşma sürecinde de oradaydım, her fırsatımı bu konuya destek olmak için kullanmaya çalıştım, çalışmaya devam ediyorum.

Bu mücadele tablosunun şekillenmesinde Sayın Cumhurbaşkanımızın büyük bir öneme haiz olduğunu da söylemeden geçemem. Devletin en üst kademesinden gelen destek gerçekten çok önemli ve çok büyük bir azim kaynağı oldu bizim için. Elbette bu azmin ve kararlılığın sahadaki uygulanabilirliğiydi aslolan. Bu anlamda zaafiyetler olduğunu ve mücadelemizin kısmen de olsa akamete uğradığını üzülerek söylemeliyim. Ortak kullanım alanlarımızın istismarı olarak gördüğüm tütün ve mamüllerinin kullanımının cesaret bulduğu her zemin milletçe bizi teessüre sürüklemektedir. Bu durumlar ve doğal olarak tütün ve mamullerinin kullanımı da tabiatıyla kullanımların acı sonuçlarına direkt olarak etki etmektedir. İsterseniz, özellikle dikkat çekmek istediğim noktaların istatistikî bilgilerine beraberce göz atalım sevgili okurlarım.

Tütün kullanımında çok üzücü tarihi bir zirve olarak nitelendirebiliriz bu tabloyu:

Türkiye İstatistik Kurumu'nun yayınladığı Türkiye Sağlık Araştırması'na göre sigara içme sıklığı %32,1'e yükselmiş. Halbuki 2012 yılında bu oran %26,8'e kadar düşmüştü.

Beni daha çok endişelendiren, sigara bırakma oranlarında çok büyük bir düşüşün olmasıdır.

Sigarayı bırakanların oranı %8.8'e gerilemiş.

Sigara içenlerin en az yarısı sigaraya bağlı bir hastalıktan erken yaşta vefat etme riskiyle karşı karşıyadır.

Bugün, bu acı sonuçların üzerinde biraz daha çalıştıktan sonra gördük ki: son 10 yılda 15-24 yaş grubu kuz çocukları-kadınlarda kullanıcılık artışı % 90 olmuş. Tüm yaş gruplarındaki artış da maalesef %40'a yükselmiş.

Tablo ortada, vahamet ortada, böyle giderse ne olacağı da ortadadır. En vahim olarak nitelendirebileceğim bu olumsuz artış tehlikesi, çocuklarda- gençlerde-kadınlarda tütün kullanımının artmasıdır. Bu tablo ülkemizin geleceği için en düşündürücü durumlardan biridir. Bu olumsuz gidişe dair bir dönem çok iyi işleyen ve dünyaya örnek olup çok ciddi başarıya ulaşan Dumansız Hava Sahası'nı neden ve nasıl duman ederek bu kara tablolarla karşı karşıyayız diye ibretle irdelememiz gerekmektedir.

Zerreden kürreye, kelebek etkisi ile sızan bu zehirli akışa dur demeliyiz.

Kanunlarımız yeterli. Donanımımız yeterli. Cumhurbaşkanımızın kararlılığı yeterli. Aslolan, uygulayıcıların, uygulamaların ve bilinçli vatandaşların yeterli seviyede bir iradeye sahip olarak tabloyu değiştirmesidir.

Ekonomiden sağlığa, sosyal hayattan manevi hayata kadar çoklu ve olumsuz sonuçlarına şahit olduğumuz tütün ve mamülleri kullanımının zaptedilmesi elzem bir hal almıştır.

Bu bir yangındır. Maddeten ve manen bir yangındır bu. Daha dün Diyarbakır'da sönmemiş izmarit sebebiyle bir hastanede yangın çıktı. Sağlığımıza ve ekonomimize düşman olan bu zehrin özeti oldu bu haber adeta.

Elimizi çabuk tutmalıyız. Bu yangın büyürse biz küçülürüz. Çünkü, yanan ciğerlerimizdir.

Tütün kullanımını (nargile dahil) hayatımızdan silip atmadıkça rahat nefes almamız imkansız görünüyor.

Sağlıkla kalınız.