Günler vardır geleceğe götürür.

Günler vardır -Allah esirgesin- geleceği götürür.

Bir yol ayrımında daha şapkamızı önümüze koyma vaktindeyiz.

Yapılanları, yapılacakları, yapılmak istenenleri etraflıca düşünme zamanı şimdi. Düşünüp, dert edip, dertsiz bir vicdan rahatlığına erme zamanı şimdi.

Yarın aziz milletimizin tercihini istikrar, istikbal ve hizmetlerden yana kullanacağına dair en ufak bir şüphem yok.

Çünkü bizim milletimiz ariftir. Doğruyla yanlışı birbirinden ayırmasını çok iyi bilir. Her şeyden önemlisi de bu millet vefalıdır. Kendisine hizmet edeni, hürmet edeni asla unutmaz ve yalnız bırakmaz.

Sayın Cumhurbaşkanımız milletimizin bağrından çıkan bir değerler manzumesidir. Milletin ta kendisidir, gözbebeğidir.

Ülkemizi çöküşten yükselişe, dipten zirveye çıkaran lokomotifidir.

Şimdi bir fırsat var elimizde.

Bu fırsat, bilimde ve sanayide geldiğimiz noktayı ileriye taşıma fırsatıdır aynı zamanda.

Yarın milletimiz kendi kaderiyle ilgili doğru bir karar verecek ve hizmet üretenle, laf üreteni; projesi olanla, bol keseden atanı birbirinden ayıracak. Savunma sanayi, ekonomi, tarım, eğitim, sağlık ve teknoloji başta olmak üzere her alanda istikrardan yana taraf olanların etrafından kenetlenecektir.

14 Mayıs'ta, ülkemizin küresel bir güç olma noktasında 2023, 2053 ve 2071 hedeflerini hayata geçirmenin yolunu sonuna kadar açmayı oylayacağız inşallah. Oylayacağımız, eserlerini gün gibi dünya kamuoyuna sunan, "Ben buradayım" diyen Türkiye'nin sürdürülebilirliği olacaktır bir anlamda.

14 Mayıs'ta yakıp yıkmayı vaat edenleri de Yunusça bir tavır ve yaklaşımla kazanma yoluna giderek "83 Milyon Tek Yürek" anlayışıyla ülkemizin istikbal ve istiklalini korumak, geleceğin güçlü ve büyük Türkiye'sini kurmak hedefini oylayacağız.

14 Mayıs'ta sağlıklı girenlerin hasta çıktığı 2002 öncesi sağlık sistemi ile kendi ilacını, kendi aşısını, kendi tıbbi cihazlarını üretebilecek teknolojiye ve bilgi birikimine ulaşmış, dünyanın en iyi sağlık eğitiminden tutun sağlık hizmet sunumunu sağlayan sağlık sistemi arasında bir tercih yapacağız.

Bu tercih, "hasta adamın" şifa dağıtan torunlarına hak ettikleri fırsatı sunabilme misyon ve vizyonu olacaktır aynı zamanda.

14 Mayıs, yaptırdığı duble yollarla, köprülerle, tünellerle, barajlarla, modern stadyumlarla, okullarla, yerli ve milli silahlarla, havalimanlarıyla, hızlı trenlerle, şehir hastaneleriyle, nükleer santrallerle, çağdaş konutlarla, haberleşme uydularıyla ve dev gemilerle Türkiye'nin çehresini değiştiren kadrolara duyduğumuz minnet duygusunu ifade etmenin de günü olacaktır.

Bu minnet bilimin, üretimin, yeniliğin, sanatın ve kendine yetebilirlik doktrini ile yola revan olmuş Türkiye minnettarlığıdır.

Bu minnet, tam bağımsız ve özgün, özgür Türkiye olmanın minnettarlığıdır.

Doktoru, mimarı, mühendisi, çiftçisi ve işçisi ile imar edilen güçlü bir Türkiye'nin son tuğlasını koyma günü olacaktır 14 Mayıs. Koyulamazsa eksik kalır her şey.

14 Mayıs, milletimizin hayallerini inşa edenlerin emeklerine bir nazar etmek vaktidir.

Emek sahiplerini denize indirdikleri geminin kaptanlığına layık görmek gerekmez mi sizce de?

Türkiye olarak dünyanın parmak salladığı bir ülkeden parmak ısırtan bir ülkeye dönüşümümüzün mimar ve mihmandarları taltifi sonuna kadar hak ediyor.

Vefa penceresinden de bakılsa, mantıksal ve rasyonalist bir pencereden de bakılsa aynı adresin görüleceği aşikardır.

Vakit kaybına tahammülümüz yoktur. Teröre ve bölücü tüm unsurlara karşı tavize tahammülümüz yoktur. Teknoloji devrimi yaptığımız bir sürecin baltalanmasına tahammülümüz yoktur.

İHA, SİHA, KIZILELMA, KAAN, TCG Anadolu... sağlıkta yaşanan dönüşümün teknoloji ile bütünleşeceği bir sürecin tarihin tozlu raflarına kaldırılmasına tahammülümüz yoktur. Hele hele ülkemizi bölmeye, Cumhuriyetimizi yıkmaya niyetlenen hainlere fırsat vermeyeceğimiz bilinmelidir.

Bunu bir sanrı ile ifade etmiyorum, tökezlememizi bekliyorlar!

Beni bu satırları yazmak zorunda bırakan dostun güvenilirliğinden çok düşmanın izansız, pervasız intikam planlarıdır!

Bunu Der Spiegel'in, The Economist'in, Time'ın, Le Point'in kirli manşetlerinde görebilirsiniz.

Batı ve yerli işbirlikçileri e-muhtıra ile yapamadıklarını, 17-25 Aralık ile başaramadıklarını, 15 Temmuz'da yıldıramadıklarını, 14 Mayıs seçiminde başarmak istiyorlar!

14 Mayıs'ın kıyısında kutsal bir makyaj yaparak, kanlı ve kirli ittifaklarını millete kurtuluş muştusu ile sunmaya çalışanlar var.

14 Mayıs'ın fonunda salyaları akarak bekleyen ve güdümlü hainlerini ülkemizin siyasetine pazarlamış küresel baronların ovuşturdukları ellerinin kinli hışırtısı var.

Değerli okurlarım; 14 Mayıs bir Cumhurbaşkanlığı seçiminden çok daha fazlasıdır!

Bu ve birçok nedenle,

14 Mayıs, heykel dikerek gidenlerin değil, heykeli dikileceklerin günü olsun.

14 Mayıs; yeni Hürkuş, yeni Demirağ, yeni Sancar ve Bayraktar'lar için bir ümit olsun.

Eren Bülbül ve Yasin Börü'leri şehit edenlerin zafer çığlıklarının değil, teröre ve sevicilerine dünyayı dar edenlerin muvaffakiyet ve onur günü olsun.

14 Mayıs, özerklik üzerinden vatanımızın bölünmez bütünlüğüne kastedenlerin değil, Misak-ı Milli yolunda ömürlerini ve canlarını hiçe sayanların günü olsun.

Hükümete ders verme düşüncesindeki bir kısım seçmen, liderine sahip çıkamayan Irak, Libya, Suriye, Pakistan ve Sudan'ın düştüğü duruma dönüp tekrar tekrar bakmalıdır!

Elbette doktrinleri birbirinden farklı siyasileri, terör örgütlerini, Türkiye düşmanlarını bir araya getiren malum ittifak, sine-i millette karşılık bulmayacaktır!

Elbette ki millet sandıkta beklediğini bulamayacak bu kuklaların ipini kesecek ve bir demokrasi zaferine daha imza atarak 27 Mayıs, 31 Mart Vakası planlarını 14 Mayıs destanına dönüştürecektir!

Eminiz ve emniyetteyiz ama rehavete kurban edilecek bir saniyemiz, bir anımız bile yoktur, olmamalıdır da!

Bu kutlu yürüyüşün keskin bir dönemeci olan 14 Mayıs seçimlerinde, bu milletin evlatlarına sahip çıkarak her oyun mazlum coğrafyalara uzanacak bir el olduğu bilinci ile oylarımızı kullanmalı ve bu seçimi kullanarak milli sınırlarımıza halel getirme gayretinde olan küresel düzenin çanak yalayıcılarına Misak-ı Milli'nin nasıl çizildiğini bir kez daha hatırlatmalıyız!

14 Mayıs'ta milletimize olan güvenimiz dün olduğu gibi bugün de tamdır. İnanıyorum ki bu aziz vatanın evlatları batı tezgahlarında dokunanlara, algı operasyonlarına gelmeyecek. Oyunu görüp, "oy"unu ona göre kullanacaktır. Allah kullanacağımız oyları şerlere engel, hayırlara vesile kılsın inşallah. Enerjisini de kendi üretmeye başlayan Türkiye'mizin gücüne güç olsun inşallah oylarımız.

Türkiye Yüzyılı'nı oylayacağımız 14 Mayıs'ın tüm oyalayıcı unsurları bertaraf etmesi ümidiyle...