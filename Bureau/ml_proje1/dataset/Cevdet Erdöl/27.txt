Hayatın ahengi,

Bedenlerin ve gönüllerin felahı,

İlahi nizamın yeryüzüne bereketli izdüşümü,

Kıymetli zamanlar,

Kıymet bildiren,

Kıymet hatırlatan kutlu vakitler: Bayramlar.

İyi ki varlar. Ne mutlu kavuşabilenlere. Ne mutlu İbrahimi bir yakarış İsmaili bir teslimiyetle zerre zerre bayramı kucaklayabilenlere.

Evet sevgili okurlarım yine bir Kurban Bayramı'na ulaşmanın iştiyak ve hazzı içindeyiz. Hamdolsun.

Kurban Bayramı "Kurbiyyetin" yani yakınlığın, teslimiyet ve aidiyetin müşahhas bir mecrası, inanç ufkumuzun ve cemiyet hayatımızın aydınlığıdır.

Rabbim sağ salim kavuşmayı, hakkı ile idrak edebilmeyi hepimize nasip eylesin.

Kurban yakın olmak demektir!

Kurban; Allah'a, yüce ve ilâhî olan her şeye, Hakk'a, hakikate, iyiye, doğruya, güzele, yakın olmaktır!

Kurban; yaşama bilincinin, kutlu yürüyüşün, tarihe tanıklık etmenin, kutsalı ve geçmişi idrak etmenin bayramıdır!...

Kurban, Allah'a tam sadakat ve teslimiyet gösterenin gözlerinin önüne serilen kurtuluş anıdır!

Kurban; feda makamına teslimiyet ruhuyla canlar sunulmasıdır!...

Kurban; sevginin, vefanın, sadakatin, fedakârlığın, merhametin doruk noktasıdır!...

Paylaşmanın ve yardımlaşmanın odağa alındığı kurban ibadeti bizlere ve dünyaya veren el olabilmenin önemini de hatırlatmaktadır. Bu mukaddes ibadeti et ve kan olarak gören sığ dimağların da bu bereket ve huzur ikliminden istifadesi en büyük arzumuzdur.

Kurban; Hz. İbrahim ve Hz. İsmail'in baba-oğul sevgisi ile Hakk'a bağlılık duygularının engin bir aleme açılan kapısıdır! ...

Kurban; O'ndan ve O'nun rızasından uzaklaştıracak her şeyden uzak olmaktır!...

Kurban; barışın, esenliğin, birlik içinde duanın, yakarışın, statülerden arınarak eşitlenmenin, kendini bilmenin, tefekkürün ve tezekkürün bayramıdır!

Kurban; bir kutlu ibadetin manevî ikliminde gönül yüceliği yakalamanın bayramıdır!

Kurban; çaresizliği gidermenin, yoksula, kimsesize, çaresize yakınlaşmanın bayramıdır!

Kurban; "Size şah damarınızdan daha yakınım!" nidasına mazhar olmaktır!

Kurban; yenilenmenin, sabrın, nefisleri terbiye etmenin, hassasiyetin, hiçbir canı incitmemenin, yok etmemenin bayramıdır!

Kurban teslimiyettir.

Teslim olduğumuz, Alemlerin Rabbi'dir.

O da merhamet ve şefkati emreder.

Birilerinin dediği gibi değildir!

Kurban kan ve vahşet olamaz elbet.

Haşa ne mümkün!

Vahşet arayanlar arenalardaki kırmızılı matadorlara, can çekişen hayvanlara "oley" diyen kitlelere baksın.

Vahşet görmek isteyen; petrol için, maden için, toprak için, güç gösterisi için coğrafyaları ölüme boğanlara baksın.

Biz kurban ederiz.

Biz öldürmeyiz.

Biz tanrılaştırılmış, putlaştırılmış ihtirasların değil, huzur ve sükûnu, içtimai refahı emreden Allah Azze ve Celle'nin kullarıyız.

Eti ile bedenlere, maneviyatı ile gönüllere şifadır kurbanlarımız.

Kurban Bayramı maddenin manâya teslim oluşudur.

Elbette usül ve erkân önemlidir.

Kurban kesmek de bir ibadettir.

Ve her ibadet ehemmiyetle yapılmalıdır.

İnsan sağlığına kastetmeden, kurbanlıklara zulmetmeden, ibadetten soğutmadan yapılmalıdır bu ibadet.

Ehil kasaplara teslim edilmeli kurbanlıklar.

Kanın gövdeyi götürdüğü değil, muhabbetin gönülleri fethettiği bir bayram olmalı bayramlarımız.

Bu günler; yoksulun gözetildiği, gönüllerin alındığı, küskünlüklerin bittiği, yüzlerin güldüğü ve güldürüldüğü günler olmalı.

Ve trafik!

Adeta kavimler göçünü andıran şehirlerarası yolculuklar kavuşmaların yolları olsun; ayrılıkların değil!

Öpülesi ellere ulaşmak üzere çıkılan yollar bir kaza haberine dönüşmesin inşallah.

Dikkatle ve tedbirle koyulalım yollara.

Acele eden değil, gerekeni yapan yolcular olalım.

Ki budur zaten yapmamız gereken.

Hem kendi canımız ve hem de başka canlar için.

Bu bayram bir milat olsun!

Geçmiş günlerin temize çekildiği, hataların gözden geçirildiği, eksiklerin tamamlandığı, kemalâtın vücut bulduğu bir milat olsun inşallah.

Öncesinden ders aldığımız, sonrasını dikkatle planladığımız, huzura ve mutluluğa adım attığımız bir çıkış noktası olsun bayramımız.

Kurbandan ve bayramdan, dağıttığımız hisseler gibi, hissemize düşeni alabildiğimiz; çocukların çocukluğuna, büyüklerin büyüklüğüne şükrettiği ve herkesin hayırla yad edeceği nice bayramlarda buluşabilmeyi diliyorum.

Bilvesile, hac mevsimi de olan bu kutlu günlerin dünyamızın bereket ve mazlumların kurtuluşuna vesile olmasını dilerken, hacı adaylarımızın da ibadet ve duaların makbulünü niyaz ederek Kurban Bayramı'mızı en içten dualarımla tebrik ediyorum.

Sağlıkla kalınız.