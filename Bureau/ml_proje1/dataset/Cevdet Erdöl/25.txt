Ülkemiz, milletimiz ve gönül coğrafyamızın kader anı ve tünelden önceki son çıkışı olma niteliği taşıyan bir seçimi daha bugüne kadar gerçek anlamda Cumhur'un başkanı olma vasfını ve erdemini gösteren Sn. Cumhurbaşkanımızın açık ara seçilmesi ile geride bıraktık.

Kadim tarihinden beslenen, devleti ile bütünleşmiş olan aziz milletimiz Sn. Cumhurbaşkanımızın etrafında bir kez daha kenetlenerek hizmet üretenle laf üreteni; projesi olanla bol keseden atanı birbirinden ayırmış; savunma sanayi, ekonomi, tarım, eğitim, sağlık ve teknoloji başta olmak üzere her alanda istikrardan yana net bir tavır almıştır.

28 Mayıs'ta milletimiz; yaptırdığı duble yollarla, köprülerle, tünellerle, barajlarla, modern stadyumlarla, okullarla, yerli ve milli silahlarla, havalimanlarıyla, hızlı trenlerle, şehir hastaneleriyle, nükleer santrallerle, çağdaş konutlarla, haberleşme uydularıyla ve dev gemilerle Türkiye'nin çehresini değiştiren kadrolara matuf minnet duygusunu bir kez daha ifade etmiştir.

28 Mayıs'ta milletimiz İHA, SİHA, KIZILELMA, KAAN, TCG Anadolu gibi abidevi eserlerin, sağlıkta ve tüm alanlarda yaşanan dönüşümün teknoloji ile bütünleşeceği bir sürecin tarihin tozlu raflarına kaldırılmasına karşı durmuştur.

28 Mayıs'ta milletimiz Der Spiegel, The Economist, Time, Le Point gibi paçavraları bir kez daha sahiplerinin suratlarına çarpmıştır.

28 Mayıs'ta üniversite sayısını 200'ün üstüne çıkararak muasır medeniyet ve bilim peşinde koşanlar kazanmış, fil(i)m peşinde koşanlar kaybetmiştir.

Türkiye sadece kendinden mesul bir ülke değil, milletimiz sadece kendi kaderini oylayan bir seçmen değildir. Bu coğrafya Asya ile Avrupa'yı birleştiren bir köprü olmaktan ziyade gönülleri harmanlayan bir ummandır da aynı zamanda. Milletimiz bir mirasyedi değil, bu tarihi mirasın geleceğe taşınması noktasında her bir ferdi ile birer neferdir!

Bu nedenledir ki 28 Mayıs'ta Arakan, Gazze, Münbiç, Afrin, Musul, Kerkük, Doğu Türkistan ve tüm mazlumlar kazanmış, dünyayı babalarının çiftliği gibi yönetme sevdasında olanlar kaybetmiştir.

Bu anlayış ve inanışla en doğru karar yine milletimiz tarafından verilmiştir. Yapılan seçimin ülkemiz, milletimiz ve bizden bir ses, bir nefes bekleyen coğrafyalar için de hayırlı olmasını diliyorum.

Bundan sonra Yunusça bir tavır ve yaklaşımla kaybedenleri de kazanma yoluna giderek "85 Milyon Tek Yürek" anlayışıyla ülkemizin istikbal ve istiklalini korumak, geleceğin güçlü ve büyük Türkiye'sini kurmak hedefine odaklanacağız.

Bu duygu ve düşüncelerle 2023 Cumhurbaşkanlığı Seçimi sonuçlarının ülkemize ve aziz milletimize hayırlar getirmesini diliyor; seçimin galibi olan Büyük Türkiye'nin ve Türkiye Yüzyılı'nın mimarı Sn. Cumhurbaşkanımız Recep Tayyip Erdoğan Beyefendiyi ve bu sonuçların tüm paydaş ve emektarlarını tebrik ediyorum.

Aydınlık bir Türkiye bizi bekliyor. Eminim ki yarınlar bugünlerden de güzel olacaktır.

Selametle kalınız.