Sezgin Tanrıkulu nedir?

-Kovulmadığı sürece CHP'dir.

Türk Silahlı Kuvvetleri'ne iftira atar.

15 köylünün helikopterden atıldığını söyler.

Köylerin yakıldığını, bombalandığını anlatır.

Sonra...

Hiçbir şey olmaz.

CHP'nin milletvekili olarak kaldığı yerden devam eder.

Elbet o dokunulmazlık bir gün kalkar.

Defterler açılır.

Adalet yerini bulur.

Çünkü Ankara Cumhuriyet Başsavcılığı soruşturma başlattı.

Adalet mekanizması gereğini yapar.

Kimsenin ettiği yanına kalmaz.

Ama mesele soruşturma değil.

Nedir?

-CHP'nin tavrıdır.

Mehmetçiğe her fırsatta saldıran birini korumasıdır.

Israrla bünyesinde tutmak istemesidir.

Laflara bakın:

"Dünkü açıklamalarımdan sonra bazı dijital platformlarda hakkımda ağır eleştirinin ötesine varan açıklamalar yapan / yazan herkesle tek tek hukuk önünde hesaplaşacağım. Günü geldiğinde aman "Özür dilerim, ben yanlış yaptım, affedin" vb sözlerle lütfen karşıma gelmeyin."

Mehmetçiğe iftira atmak serbest...

Ama bu iftiralara karşı çıkmak suç!

Öyle mi?

"Türkiye'de serbestlik yok" diyenlere bakmayın siz...

Bizde serbestlik ötesi serserilik var.

CHP seçim sonrası kafası kesilmiş tavuk gibi...

Yalpalıyor.

Başı, sonu, yönü kalmadı.

Seçim sonuçlarından ders almak mı?

-Ne gezer!

Baksanıza...

Terörist propaganda partiyi sanki esir almış.

Seçimi "güvenlik endişesi yüzünden kaybettik" demeyi biliyorlar.

Ama...

Gereğini yapmıyorlar.

Endişeyi ortadan kaldırıp güven vermeyi tercih etmiyorlar.

Türkiye iki gündür Sezgin Tanrıkulu'nun Türk Silahlı Kuvvetleri'ne yönelik iftiralarını konuşuyor.

Disiplin soruşturması nerede?

İhraç niye gündeme gelmiyor?

Bu sorular orta yerde durduğu sürece...

CHP, Sezgin Tanrıkulu'dur.

Sezgin Tanrıkulu CHP'dir.

CHP sözcüsü Faik Öztrak'ın "Diyarbakır Milletvekili Sezgin Tanrıkulu'nun, milletimizin gözbebeği Türk Silahlı Kuvvetleri'ni töhmet altında bırakan ifadeleri kabul edilemez. Bu konu yetkili organlarımızda görüşülecektir" açıklaması yazının sonuna yetişti.

Neymiş?

-Yetkili organlarda görüşeceklermiş.

Madem "kabul edilemez" diyorsunuz.

Daha neyi görüşeceksiniz?