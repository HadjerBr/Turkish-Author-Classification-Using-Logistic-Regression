Seçim bitti.

CHP yine kaybetti.

Kılıçdaroğlu'na ayrılan sürenin sonuna gelindi.

Değiştirdiler.

CHP delegesinin ikna edilmesi gerekiyordu.

Yöntem olarak İmamoğlu'nun "ileri belediyecilik teknikleri" tercih edildi.

Kılıçdaroğlu "Gandi Kemal" diye tanındığı için parola "Gandi'yi İndir" olarak belirlendi.

Delege indirdi Gandi'yi...

Ve bu tarihi gelişme siyaset literatürümüze halk deyimiyle "İndir-a-Gandi Vakası" olarak girmiş oldu.

Muhalefet CHP'den ibaret değil ya...

Şimdi sırada İyi Parti var.

Orası da dizayn edilecek.

Yöntem biraz farklı.

Sallayacaklar.

Sarsacaklar.

Ya CHP ile ittifaka yeniden "evet" denecek.

Ya da krizlerin, skandalların sonu gelmeyecek.

Akşener'in lakabı neydi?

-Abla...

Bu yüzden parola "Ablayı Sindir" olabilir.

Kafiye şart...

Gandi'yi indir...

Abla'yı sindir...

Uyumlu.

Akşener "MASA" krizi ile hatırlanıyor ya...

Bakın yine kafiye yaptılar.

Sallamaya "KASA"dan başladılar.

İfşaatlar...

İtiraflar...

Memleket işi gücü bıraktı, "İyi Parti'nin kasasına girip çıkanı" tartışıyor.

Anladığımız kadarıyla ortada bir "söğüş" olayı var.

Bu yüzden parti içinde "dövüş" bitmiyor.

Ama yine de tam olarak neyin ne olduğunu bilen yok.

İmamoğlu'nun gölgesinde serinleyen gazeteciler Akşener'e tam kadro saldırıyor.

Akşener bu gazetecilere "gidin İmamoğlu'na sorun ben ondan para almadım ama eğer İyi Parti'den birilerine para verdiyse açıklasın" diye çıkışıyor.

Tam bu sırada Akşener düne kadar İmamoğlu'ndan bile çok sevdiği Ümit Dikbayır'ı taciz ile suçluyor.

Dikbayır "Akşener belediyelerden para alanları merak ediyorsa makam odasının 3 metre ilerisine baksın" diye adres tarif ediyor.

Kafalar karışıyor.

Obskürantizm zirve yapıyor.

Şimdi bütün bunları koyalım bir kenara...

Türkiye fazla değil birkaç ay sonra yerel seçime gidecek.

Muhalefetin genel seçimden "ders almış hali" bu ise...

Görünen yerel seçim kılavuz ister mi?