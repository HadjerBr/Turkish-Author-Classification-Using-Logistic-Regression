CHP yerel seçimlerde İyi Parti ile ittifak istiyor.

Özgür Özel gitti Akşener'in kapısını çaldı.

Görüştüler.

Akşener "ben bilmem GİK bilir" dedi.

Pazartesi yani iki gün sonra dananın kuyruğu kopacak.

İyi Parti'nin Genel İdare Kurulu toplanacak.

Yerel seçimlerde "CHP ile ittifak yapılıp yapılmayacağına" karar verecek.

Son seçimlerin ardından İyi Parti kararlı bir görüntü sergiledi.

Neydi?

-Hür ve müstakil siyaset...

İttifak yok.

"Özü başına" yola devam...

İyi Parti tüm şehirlerde seçime kendi adayları ile girecek.

İstanbul ve Ankara dahil...

Bunları dinledik.

Dinlerken "acaba" demekten kendimizi alamadık.

Zira Akşener'in "gel-git" tavrını daha önce de gördük.

"Kumar masası" dedi.

Terk etti.

Sonra gitti yine oturdu.

Şimdi de benzer bir durum yaşanır mı?

Önümüzdeki 48 saat içinde bu sorunun yanıtı netleşecek.

Nasıl olacak?

Akşener'in "Pazartesi günü Genel İdare Kurulu'na soracağız" yaklaşımı İyi Parti'nin son haftalarda sergilemeye çalıştığı kendince "kararlı" tutumu boşa çıkarıyor.

Neyi soracak?

Günlerdir "hür ve müstakil siyaset" lafları boş yere mi sarf edildi?

Madem Genel İdare Kurulu karar verecekti bugüne kadar "İyi Parti İstanbul ve Ankara dahil her şehirde yerel seçime kendi adayları ile girecek" türküsü neden söylendi?

Gelelim asıl soruya...

Önümüzdeki iki günde ne olması bekleniyor?

CHP ile "kesinlikle" ittifak istemeyen İyi Parti Genel İdare Kurulu üyeleri ne sebeple karar değiştirecekler?

Kimin ne dediği belli...

Hepsi biliniyor.

İyi Parti Genel İdare Kurulu üyeleri için kritik 48 saat...

Özellikle bugüne kadar "CHP ile ittifaka hayır" diyen üyeler için...

Çünkü karşılarına ömür boyu "ne oldu da iki günde tavrın değişti" sorusu çıkacak.

Kimse hikaye anlatmasın.

Fotoğraf net...

Akşener, İmamoğlu'na "İyi Parti Genel İdare Kurulu üyelerini ikna et" demeye getirdi.

Süre kısa...

İmamoğlu'nun ikna kabiliyeti yüksek.

CHP kurultayında gördük.

Delege bir anda tavır değiştirdi.

Kılıçdaroğlu devrildi, gitti.

Kronometre çalışıyor.

Kaldı sadece 2 gün...

Bakalım İmamoğlu İP'in GİK'ini ikna edebilecek mi?