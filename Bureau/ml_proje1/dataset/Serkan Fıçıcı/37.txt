Bugün saat 15.00'te İstanbul Atatürk Havalimanı'nda yapılacak Büyük Filistin Mitingi, katılacak olanlar için hem irade beyanı hem de fiili dua niteliği taşıdığı için önemli.

Zira, Filistin'de öldürülen masum sivillerin acısı kadar çaresizlik duygusu da yürekleri yaralıyor.

"Kimse neden bir şey yapamıyor" sorusu içimize battı.

Çıkmıyor.

Bu böyle mi gidecek?

Eller, kollar bağlı mı kalacak?

Akan kan nasıl duracak?

İçtiğimiz bir bardak suyu "zehir" haline getiren sorular, sorular...

Bunca karanlığın arasında İsrail'in katliamlarına cephane taşıyan ABD ve onun dümen suyundaki Avrupa ülkelerinden yükselen sesler pek dikkat çekmiyor.

Çekmeli.

Batı başkentlerinde caddeleri, meydanları dolduran yüz binler İsrail'i lanetleyen eylemleriyle görebilenler için bir zaman sonra için neler olacağının işaretlerini veriyor.

Engellemeler sonuçsuz...

Yasaklamalar ters tepiyor.

Batı devletleri İsrail karşıtı eylemleri bastıramıyor.

Amerika'da, İngiltere'de, Fransa'da, Belçika'da, İsveç'te, Almanya'da protestolar devam ediyor.

Tribünlerde Filistin bayrakları...

Üniversitelerin bahçelerinde İsrail karşıtı sloganlar...

İnanıyoruz.

Hiç şüphe etmiyoruz.

Gazze'de ölen öldüğüyle kalmayacak.

Zalimlerin hesapları tutmadı.

Ellerindeki kanın kuruyacağını, herkesin olan biteni unutacağını zannettiler.

Yanıldılar.

İnsanlık vicdanı ayaklandı bir kez...

Artık geri dönüş yok.

Siyonist İsrail yaptığı katliamlarla kendisini dünyanın nefret objesi haline getirdi.

Soykırıma uğramış olmak sermayeleriydi.

Yıllar yılı tepe tepe kullandılar.

Yan bakanı "anti-semitist" olmakla suçladılar.

Kendilerini "eleştirilemez" kıldılar.

Ama buraya kadar...

Deniz bitti.

Yolun sonu göründü.

Ellerindeki tek sermaye artık geçer akçe değil.

Yeni nesiller Siyonist sapkınlığın ne olduğunu bilmiyordu.

Öğrenmeyen kalmadı.

Mimlendiler.

İnsanlık vicdanı hükmünü verdi.

Batı devletleri ne derse desin...

Küresel güç odakları hangi dümeni çevirirse çevirsin...

İsrail'in uyguladığı devlet terörü ve onu tetikleyen sapkın "Evanjelik-Siyonist İttifakı" için sonun başlangıcındayız.

Bugün İstanbul'da Büyük Filistin Mitingi ile arşa yükselecek duaların tüm mazlum coğrafyalarımızdaki acıları dindirecek bir süreci başlatması temennisiyle...