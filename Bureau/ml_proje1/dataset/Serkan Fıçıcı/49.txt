Henüz kimse inanmıyor?

Neye?

-İyi Parti'nin yerel seçimlere "ittifaksız" gireceğine.

Akşener'in tavrı net, üslubu sert.

Ama "Masa"dan kalan sabıkası dert!

Yine "geri vites" yapar mı?

-Kimse "evet" ya da "hayır" diyemiyor.

CHP medyasının Akşener'e yönelik saldırılarına bakarsak "köprüler atılmış" gibi görünüyor.

Gerçi "masa" krizinde de benzer durumlar yaşanmıştı.

Akşener onca hakareti sineye çekmişti.

Bakalım bu sefer ne yapacak?
***

Muhalefetteki sıkıntı CHP'nin "sağ tarafı" ile sınırlı değil.

Aynı durum sol taraf yani HEDEP için de geçerli.

Zira bu parti de seçime "CHP ile ittifak yapmadan girebileceğine dair sinyaller" veriyor.

Hesapta tüm şehirlerde kendi adaylarını gösterecekler.

Ama İyi Parti'ye "acaba" temkiniyle yaklaşanlar HEDEP'e karşı da benzer duygular içinde.

İstanbul, Ankara ve İzmir...

Bu 3 şehirde CHP'nin ensesinde yıllardır aynı kılıç sallanıp duruyor.

CHP'ye "seçimi bizim sayemizde kazandın" diyebilme lüksünden söz ediyoruz.

HEDEP bundan niye vazgeçsin?

CHP'li belediyeleri babalarının çiftliği gibi kullanmaktan bıkmış olabilirler mi?
***

Yerel seçimlere doğru muhalefet sorunlu...

Göz gözü görmüyor.

Neyin ne olduğu anlaşılmıyor.

Sorular üst üste yığıldı.

Verilen cevaplar kimseyi tatmin etmeyince meydan senaryolara kalıyor.

Mesela o senaryolardan biri...

Nedir?

-Cumhur İttifakı'nı rehavete sürükleme amaçlı yeni bir taktik çaba var?

Nasıl?

-İyi Parti ve HEDEP önce adaylarını ilan edecek.

Takvimler 20 Şubat'ı yani "adaylıktan vazgeçmek için son günü" gösterdiğinde ise bir gündem oluşturulup bu adaylar geri çekilecek.

Buna benzer sayısız yorum ortalıkta dolaşıyor.

Galiba 20 Şubat gelmeden muhalefetteki belirsizlik ortadan kalkmayacak. 