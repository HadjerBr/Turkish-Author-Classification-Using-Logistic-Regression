Haberler...

Yorumlar...

Analizler...

İnsanlık tek bir sorunun yanıtını arıyor.

Filistin'de ne olacak?

İsrail'in uyguladığı soykırım "sürdürülemez" sınırını çoktan aştı.

Dünya çare arıyor.

Tüm başkentlerde bir numaralı gündem bu...

Diplomatik girişimler çözüme odaklanmış durumda.

Ve eğer "denge değiştirecek ölçekte sabotajlar" yaşanmazsa sonuca yaklaştığımızı görüyoruz.

Güvenlik, diplomasi ve istihbarat boyutları ile sürecin içinde olanlardan edindiğimiz izlenimler...

Açık kaynaklara yansıyan bilgiler...

Ve sahadaki gelişmeler...

İsim, resim belirtmeden, en sade ve anlaşılır şekilde ifade edelim.

Fazla uzak olmayan bir gelecekte başkenti Doğu Kudüs olan Bağımsız Filistin Devleti hayata geçebilir.

Şartlar bunu zorunlu kılıyor.

Uluslararası mutabakat sağlanmak üzere...

Devam eden diplomatik çabalar sonuç verirse geçiş sürecinin sağlıklı işlemesi için "uluslararası barış gücünün" devreye girmesi en yüksek ihtimal...

Toprak bütünlüğüne sahip, kendisini savunma imkanına kavuşmuş Bağımsız Filistin Devleti sayesinde Filistinlilerin güvenliği teminat altına alınırsa Hamas silah bırakabilir.

Kolay değil...

Ama süreç oraya doğru ilerliyor.

"Esir takası" vesilesi ile üzerinde yürünebilecek bir zemin oluşturuldu.

Doğrusu İsrail buna mecbur kaldı.

"Gazze'yi düşürme" planı tutmadı.

Hatta Siyonizm'in esareti altında olanlar hariç çoğunluk "Filistin'in haklılığında" birleşti.

İnsanlık vicdanı İsrail'i de ona destek verenleri de yargılayıp mahkum etti.

Küresel kamuoyu etrafındaki Siyonist abluka yeniden tesis edilemeyecek şekilde kırıldı.

Batı'nın hukuk, demokrasi, insan hakları ve özgürlükler üzerinden anlattığı hikayenin sonuna geldiğimiz gerçeği, duyargaları nasırlaşmamış zihinlerce karara bağlanıp hüküm altına alındı.

Hayasızca saldırdılar.

Katliam üstüne katliam yaptılar.

Soykırım uyguladılar.

Şimdi nesiller boyu devam edecek haklı öfkenin gücü karşısında paçalarını kurtarabilmenin yollarını arayacaklar.

Attılar.

Tutmadı.

Döndü kendilerini vurdu.

Bumerang etkisinin en güçlü işaretlerini ABD'de görüyoruz.

Biden "koşulsuz destek" tavrıyla intihar etti.

ABD'deki anketler "Netanyahu suçlu ve Biden da suç ortağı" algısının yaygınlığını ortaya koyuyor.

İşgalci İsrail hükümeti bataklığın içinde debelenirken en büyük destekçisi ABD yönetimini de aynı bataklığın içine sürükledi.

Çamur gırtlaklarına kadar dayandı.

Vakitleri her geçen gün daralmaya devam ediyor.

Ya çözecekler.

Ya çözülecekler...

Başka ihtimal yok.