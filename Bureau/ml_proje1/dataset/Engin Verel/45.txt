

Galatasaray zaten ilk maçta turu geçmişti. Deplasmanda alınan 3-0'lık skorun ardından İstanbul'daki rövanş adeta formalite haline gelmişti.

Ama buna rağmen Galatasaray taraftarı tribünleri doldurup, takımlarına müthiş bir destek vererek Avrupa'yı, Şampiyonlar Ligi'ni ne kadar özlediklerini gösterdiler. Bu tablo biraz da Kayseri deplasmanında ligi puan kaybıyla açan takıma, "Biz size inanıyoruz, güveniyoruz" mesajı vermekti.

Şartların bu kadar Galatasaray lehine olduğu bir gecede, futbolcular da sahada iyi niyetle çok ciddi ve mücadeleci bir oyun ortaya koydular. Icardi'nin güzel golüyle rakibin umut kırıntıları da yok oldu. Artık Galatasaray için taraftarı mutlu edecek, coşturacak, keyif alıp keyif verecek bir misyon haline dönüşmüştü maç.

Her şeyin bu kadar güzel gittiği gecede ne yazık ki Torreira'nın gördüğü kırmızı kart Galatasaray için ciddi bir kayıp oldu. Sakatlıktan dönen ve geçen sezonki performansıyla adeta takımın çeyreği olan Torreira'nın Play-Off turunda cezalı duruma düşmesi ciddi bir eksiklik. Kuşkusuz dün gece Galatasaray için en önemli artılardan biri de Icardi'nin golünü atmasıydı.

Geçen sezon taraftarın sevgilisi olan ve attığı krtik gollerle şampiyonluğun mimarları arasına adını yazdıran Icardi, 70 dakika sahada kaldı, tam olarak hazır gözükmese de farkını ortaya koydu.

Aynı şekilde çok özel yeteneklere sahip Zaha da yavaş yavaş ısınmaya başladı. Dün maçın önemsiz hale gelmesinden de yararlanarak futbol disiplininin dışına çıkan hareketleri, tribünlere yönelik mesaj verme çabaları bu açıdan anlaşılabilir.

Galatasaray Play-Off turuna kadar çok da zorlanmadan geldi. Ancak gruplara kalmak için Molde ile çok daha zor bir mücadele verecek. Kuzey ülkelerinin futbolu bize her zaman ters gelmiştir. Eminim Okan Buruk da bu geceden itibaren dersine çok iyi çalışıp, takımını Şampiyonlar Ligi'ne taşıyacak çözümleri üretecektir. Çünkü buna hem Galatasaray'ın hem de Türk futbolunun çok ihtiyacı var.
