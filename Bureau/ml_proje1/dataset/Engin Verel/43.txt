

Maçtan önce fikstürde Fenerbahçe'nin en zor maçlarından biri olacak gibi duruyordu Sivas deplasmanı. Bir de maçın başında Valencia sakatlanınca, Fenerbahçe için bu kabus bir akşamın habercisi gibi algılandı. Buradan Valencia'ya geçmiş olsun dileklerimizi iletiyoruz. Tomografisinin temiz çıkması hepimizi sevindirdi. Onun yerine giren Rossi'nin harika golü Fenerbahçe'yi bu kasvetli havadan uyandırdı. Uruguaylı oyuncu, Fenerbahçe'de çok fazla şans bulamasa ve beklentilerin uzağında kalsa da attığı gollerle ne kadar kaliteli bir oyuncu olduğunu gösteriyor.

Fenerbahçe golden sonra daha bir derli toplu oynamaya başladı. Samet ve Serdar'dan oluşan Fenerbahçe stoperleri günün en zayıf halkası gibi duruyordu ancak maç 11'e 11 oynanırken fazla zorlandıklarını söylemek imkansız. Ferdi ve Arda'yı anlatmaya kelimeler yetmez. Ancak onlara değinmeden önce İrfan Can'a birkaç lafım olacak. Yeteneklisin, hırslısın, motivasyonun yüksek... Fenerbahçe'ye çok yararı dokunacak bir oyuncusun ve daha fazla sorumluluk almak istemeni anlıyorum. Ancak bu gereksiz sertlikler hem senin için hem de rakiplerin için sıkıntılı. O topa öyle müdahale edilmez, diyelim ki acemilik yaptın, ayağını sakınabilirsin. Hem rakibine vurup hem de "Bir şey yok" anlamına gelen hareket yapman doğru değil. Sert bir faul yaptığının pekala farkındasın. Gidip rakibinin elini tutup, özür dilesen belki antipatik durmayacaksın.

Ve Arda ile Ferdi... İki isimde de 'rd' seslerinin yan yana gelmesi ilginç bir tesadüf. İkisinin Fenerbahçe formasıyla buluşması da öyle... İkisinin de dünya devleri tarafından takip edilmesi üzerinde ayrıca durulması gereken bir konu. Böyle devam ederlerse Fenerbahçe'de kalmaları zor. Bu yazın transfer gündeminin 1 numarası olmaya devam edecekler. Allah kem gözlerden korusun.

Arda'nın sözleşmesinde 1500 dakika oynamazsa, 5 milyon euroya serbest kalır maddesi olduğu ve bu yüzden Jesus'un onu son maçlarda mecburen oynattığı söylentisi var. Doğru mu bilemem. Ama eğer doğruysa keşke 1500 değil de 3000 bin dakika oynamak zorunluluğu olsaydı... İzlemesi gerçekten keyif veriyor. Arda'lı ve Arda'sız Fenerbahçe'yi dün hepimiz gördük. Bu çizgisini korursa Türkiye'nin dünyadaki iftihar vesilesi olur. Onun üzerinde söz sahibi olan herkesin bu profesyonel bakışla ve bu bilinçle adımlarını atması lazım. Yolu açık olsun.
