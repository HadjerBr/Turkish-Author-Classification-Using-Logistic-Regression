

Maç öncesi kadroya bakınca şaşırdım. Netice ne olursa olsun bu 11'i anlayamadım. Şu ana kadar 11 transfer yapacaksın ve sahaya 6 Türk futbolcuyla çıkacaksın. Sakın ola ki rotasyon filan deyip bu yanlışın üstünü kapatmayın... Bu görüşüm maç öncesi..., Maç sonu 5-0 kazansan da değişmeyecektir. Bu böyle biline....

Yine maç sonucundan bağımsız olarak Fred hakkında edindiğim izlenimi söyleyeyim. Ayağının tozuyla çıktığı maçta bir kaç küçük hata dışında çok aklı başında işler yaptı, lider oyuncu profili çizdi ve takıma katkı vereceğini gösterdi. Eminim arkadaşlarıyla kaynaştıkça uyumu ve etkisi de artacaktır. Ancak şunu da söylemeden geçemeyeceğim, hafta içi gelen oyuncu hafta sonu oynuyorsa, bu takımda aylardır sezona hazırlanıp da kulübede oturanlar ne düşünür acaba!

Ferdi'nin önüne sağda Cengiz'e yer veren İsmail Hoca, bu bölgeden Samsunspor'u daha çok yıprattı. Ancak solda Tadic'in rakip savunmayı meşgul etmesinin de bunda rolü vardı.

Maçın ilk dakikasından itibaren beklediğimiz bir oyun cereyan etti. Kapanan ve Fenerbahçe'ye alan bırakmamaya çalışan Samsunspor, gol umudunu kontralara bağlamıştı. Bu taktiğin ilk yarıda işe yaradığını, Samsunspor'un kötü kullandığı birkaç net kontra yakaladığını gördük. Fenerbahçe ise hücumda gol yükünü tamamen Dzeko'nun sırtına yüklemekten kaçınmalı. Dzeko iyi golcü, tartışılmaz. Ancak alternatif golcüler çıkmazsa, Dzeko bu kadar yakın markaj altında etkisiz kalacaktır. İsmail Kartal'ın kanatlardan Cengiz ve Tadic'i göbekten de Fred ve Mert Hakan'ı biraz daha golü düşünmeleri konusunda teşvik etmeli.

Fenerbahçe dün akşam çok da iyi oynayarak kazanmadı ama bu dönemde galip gelerek ilerlemek önemli.

Hücum hattındaki format oturduğunda çok gol atacak bir kalite var ama aynı şeyleri orta saha ve savunma için söylemek şimdilik mümkün değil. Belki ilerde o bölgelerde de uyum ve kalite sağlanır.

Birkaç kelime de Samsunspor için konuşmak gerekirse, ilk iki maçını izledim. Çok iyi şeyler söylemek zor. Bu ligde kalmak istiyorlarsa yaptıklarından daha fazlasını yapmak zorundalar.
