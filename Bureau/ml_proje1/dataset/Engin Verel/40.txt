Galatasaray'ın maçlarını erken oynayıp, rahat rahat ve farklı kazanması kuşkusuz Fenerbahçe'yi strese sokuyor. Bunun Galatasaray için bir avantaj olduğunu söylemiyorum ama Fenerbahçe için dezavantaj olduğu kesin. Çünkü kim olursan, ne olursan ol, rakibin puan kaybetmesini beklediğin maçları rahat kazandığını görünce kimyan bozulur. Fenerbahçe'de bu psikolojiyi başkanından hocasına ve futbolcusuna kadar gözlemlemek mümkün.

Sen zar zor, öle dirile evinde Ankaragücü'nü 2-1 yeneceksin, Galatasaray gidecek Alanya deplasmanında elini kolunu sallayıp, 4 gol atacak ve dönecek. Haliyle takipçileri için ciddi motivasyon bozucu bir durum. Bu moralle Başakşehir karşısına çıkan Fenerbahe'nin zihinsel dağınıklığı, sahadaki futboluna da yansıyordu. Böyle maçların yükünü tecrübeli oyuncular daha iyi kaldırır. Elinde Serdar Aziz gibi bir tecrübe varken, Samet'le başlamak hata riskini de artırır. Nitekim Samet'in yaptığı hatadan Fenerbahçe çok ucuz bir şekilde geriye düştü. Bu büyük rekabette her taşı doğru oynayacaksın, yoksa mat olur kalırsın. Cengiz Han'a atfedilen şu sözü yeri gelmişken hatırlatmakta yarar var: "Bir çiviyi küçümseme... Bir çivi bir nalı, bir nal bir atı, bir at bir komutanı, bir komutan bir orduyu, bir ordu da bir ülkeyi kurtarır..."
Kıssadan hisse... Belki de Samet'in yaptığı o hata Fenerbahçe'ye bir şampiyonluğa mal olacaktı. Serdar Aziz'e, "El bombası" diyorlardı, alternatif olarak getirdikleri "Atom bombası" çıktı. Jesus'un ikinci yarıya başlarken yaptığı hamleler, nispeten Fenerbahçe'yi daha ofansif bir takım haline getirdi ancak tıpkı Ankaragücü maçında olduğu gibi düğümü çözecek formulü bir türlü bulamadılar.Başakşehir'in 10 kişi kalmasından sonra Fenerbahçe tamamen oyunu tek kaleye çevirse de geciken gol oyuncular üzerindeki baskıyı da iyice artırdı. Bu anlarda Valencia'nın olağanüstü çabası ve harika getirdiği topla attırdığı gol Fenerbahçe için umutları yeşertti. Valencia'nın takdire şayan çabasını ve özel yeteneklerini de burada alkışlamak gerekir. Ve uzatma dakikalarında Pedro ile gelen galibiyet golünde de Valencia'nın olağanüstü çabası vardı. Eğer şampiyon olunacaksa Fenerbahçe'de herkesin Valencia özverisi ve hırsı göstermesi lazım. Yoksa zor. 