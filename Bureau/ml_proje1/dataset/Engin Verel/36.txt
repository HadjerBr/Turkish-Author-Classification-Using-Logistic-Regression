

Maçın ilk 10 dakikasında Trabzon daha akıllı oynayan, Fenerbahçe ise sanki ligin ilk haftasındaymış gibi sahaya çıkan bir takım görüntüsündeydi. Tadic'i kilitlemeyi başaran Bordo-Mavililer, Visca ve Abdülkadir Ömür'le geriden hızlı çıktı, kanatların orta sahaya desteği sayesinde orta alanı Trabzon ele geçirdi.

Büyük maçların oyuncusu Mendy'ye kesicilik yapmak kaldı. Yanındaki Berat ise ışıl ışıl parlıyordu. İsmail ve Zajc'ı adeta yuttu. Doğru noktalarda bekledi. Attığı golle de 'pekiyi'yi süsledi... Sol kanatta ise Eren, İrfan'a nefes aldırmazken Denswil de Sebastian'a göz açtırmadı. Dzeko da haliyle alan bulamadı. Buluştuğu topları da kaptırdı.

Açıkçası Fred olsaydı ne değişirdi, hayati bir değişim olur muydu tartışılır! A Milli Takım'da 'harikalar' yaratan, 4 milyon euroya Fenerbahçe'ye gelen Samet ve 7 milyon euroluk sol bek Jayden ikilisi stoperde 'dosta korku düşmana güven' veren cinsten bir performans sergiliyordu.

Paul Onuachu belki de kariyerinin en rahat golünü atmıştır. İki 'stoper' bir Onuachu'yla baş edemedi.

İsmail hocanın kendinden emin açıklamalarının sahaya yansıması olmadı. 'Hazır' olmayan Cengiz'in kadroya alınmaması, sakatlıktan çıkan Emre Mor'un kadroda yer alması ayrı bir tartışma konusu. Genç stoper Yusuf Akçiçek belki Ozan Kabak misali parlamasını yapacağı bir maç oynar mıydı? Sağ bek Mert Müldür'ün stoperde düşündüğü kadroda. Mevkiisinde oynamaya alışkın olmayan oyunculardan da böyle maçlarda fedakarlık yapmasını beklemek bir risktir! Yaklaşık 4 yıldır bu takımda olan Zajc'ı ise sanki takım arkadaşları ilk kez görüyormuş gibiydi. Osayi'nin, Ferdi'nin önüne yolladığı toplar taç ile sonuçlandı. Pası atan mı pası bekleyen mi suçlu burada? Yoksa Fred'in mi ustalığıydı bunlar?

İkinci yarının başı, maçın sonu oldu. Oyunu okuyamayan İsmail hoca hatalı kararlarında ısrar ettiği gibi İsmail Yüksek'i de stopere!!! çekerek yaktı. Islıklanan Samet'i aldı, psikolojisi bitti. Devrede Zajc'ı görmesek belki bu hamleyi de bu golleri de görmezdiniz!

"Stopersiz de oynarız, C, D, F, G planlarımız var" dememek, sakin olmak ve gerçekçi olmak lazım. Planına sadık kalan Trabzonspor'u tebrik ederim. "Büyük yokma le, büyük söz söyleme" demişler.
