

İlk maçta Maribor karşısında avantajlı bir skor alan Fenerbahçe'nin ikinci maçta bunu korumaya mı çalışacağını yoksa deplasmanda da kazanmak için mi oynayacağını açıkçası merak ediyordum. İsmail Hoca'ya helal olsun. Fenerbahçe'yi, Fenerbahçe gibi oynatmaya kararlı. Deplasman falan demedi daha ilk dakikadan itibaren Maribor kalesine yüklenmeye başladı. Takımın tam anlamıyla hazır olmadığını, birçok eksiği bulunduğunu benim gibi İsmail Hoca da görüyordur. Ama önemli olan coşkuyu ve motivasyonu üst seviyede tutmak. Kuşkusuz bu birlikteliğin pekişmesini, takımdaşlığın gelişmesini ve Fenerbahçe'nin özlenen seviyeyi yakalamasını sağlayacaktır. Hele bir de bunları yaparken eksiklerine rağmen kazanırsan, yukarıda söylediğim kıvama gelmek çok daha kolay olur.

Ben bunları düşünüp, yazarken Fenerbahçe harika bir golle öne geçti. Hazırlanışı ve bitirilişi derslik bir pozisyondu. Golcü Batshuayi, asistin nasıl yapılacağının dersini verdi. Kendisinden beklenmeyecek bir teknik üstünlük ifadesi olan aşırtma pasını da İrfan Can Kahveci adrese teslim etti. Artık Fenerbahçeliler için 'Kahve'leri daha bir keyifle yudumlama zamanıydı. Zira takımlarımızın Avrupa'da sadece tura değil, kazanarak yola devam etmeye ihtiyacı var.

Biz bu hesap kitap içindeyken Maribor penaltı kazandı. O ana kadar çok da kalesinde güven vermeyen ve acemice bir hata yapan İrfan Can Eğribayat, penaltıya geçit vermedi. Kaleciler kötü zamanlarında iyi işler çıkarınca hem kendilerini hem takımlarını kurtarırlar. İrfan Can için de bu kurtarış önemli bir ekstraydı. İlk yarı İrfan Can modası vardı ve Fenerbahçe soyunma odasına galip gitti.

Söylediğim gibi ikinci yarıda da İrfan Can harika kurtarışlarla Fenerbahçe'nin galibiyetinde başrol oynadı. Maça gölge düşüren nahoş olaylara üzülsek de kazanarak tur atlamak önemliydi.
