

Ligde Fenerbahçe karşısında iyi bir görüntü vermeyen ve çok fazla hata yapan Sivasspor, rakip 10 kişi kalsa da fark yemişti. O maçta atılan İrfan Can Kahveci'yi, Jesus dün yine 11'e koydu. Mesaj şuydu; kağıt üzerinde değil hadi sahada özür dile, kendini affettir... Fenerbahçe ligdeki maç kadar hırslı ve saldırgan bir oyun anlayışında değildi. Daha sağ duyulu, daha organize ve rakibi hataya zorlayan bir Fenerbahçe izledik Sivas'ta. Öyle bir maç ki gol erken gelse Sivasspor çözülecek. Ama kaleci Muammer harika performansıyla takımını oyunda tutuyor, kupa umutlarını yitirmelerine engel oluyor.

Elbette kaleci Muammer'in bu pozisyonlardaki başarısını alkışlıyoruz ancak Fenerbahçe'nin gole yakın isimlerinin de burada beceriksiz davrandığını söylemek lazım. Valencia'nın yokluğunda forvette görev yapan Rossi ve diğer oyuncular uyumsuz bir görüntü verdi. Ben bu durumu biraz da Fenerbahçe'nin lig yarışında kendini daha fazla hissettirmeye başlamasına bağlıyorum. Zira hem Jesus'un hem de oyuncuların aklı daha çok lig yarışında. Kupa olmasa da olur ama çifte kupa gelirse de harika olur havası var. Sivasspor ilk yarıda hemen hemen hiç tehdit yaratacak pozisyona giremedi. Bu devre golsüz sona erse de Fenerbahçe'nin gole daha yakın takım olduğu, Sivas'ın ise beraberliğe razı bir görüntü sergilediği bir anlayışla gitti takımlar soyunma odasına.

İlk yarıdaki oyundan belli ki benim gibi hocalar da memnun değildi. İkinci yarıya Fenerbahçe değişiklikle başlarken, Sivasspor'da takım olarak daha agresif ve hücumu düşünen bir anlayış gördük. Bu kez senaryo tersine döndü ve Sivasspor öne geçecek fırsatlar yakalamaya başladı. Tek farkla da olsa ikinci maça daha avantajlı skorla gitme çabası vardı. İkinci yarının son bölümünde ise iki takımın beraberliğe razı bir görüntü içinde olduğuna şahit olduk. 'Gol olursa olur ama olmasa da olur' anlayışı ile iki takım da skoru korumayı daha çok düşündü. Bu nedenle gol beklentisi de yetenekli isimlerin becerilerine ve duran toplardan gelecek bir fırsata kaldı. O da olmayınca maç başladığı gibi bitti. Bu skorun ikinci maçı evinde oynayacak olan Fenerbahçe için avantaj olduğunu söylemek lazım.
