Fenerbahçe Başkanı Ali Koç'un, Ogün Altıparmak'la yaşadığı polemiği izledim. Başkan, "Bir daha söyle, ben duydum ama bir daha söyle" diyerek onu aşağılar bir beden diliyle hitap ediyor. Sonra onun bir çok sorununu çözmesine yardımcı olduğunu, yaşına hürmet ettiğini, yoksa dışarı çıkartacağını falan söylüyor.
Geçmişte Can Bartu ile Ali Şen arasında böyle bir polemik yaşanmış, Ali Şen daha sonra "En büyük pişmanlığım Can Bartu'yu karşıma almaktı" diye itiraf etmiştir. Fenerbahçe'yi, Fenerbahçe yapan değerler bunlardır. Can Bartu, Fenerbahçe marşında ismi olan son insandı. Ogün ve benim gibi Fenerbahçe'de üstün başarılar yaşatmış dönemin oyuncularından kimler kaldı ki... Söyledikleri yanlış da olsa, yersiz de olsa böyle sembol bir isme, Fenerbahçe'nin yaşayan tarihi olan birine bu tarzın reva görülmesini kabul edemem. Söylediklerini onaylamayabilirsin, "Abi size hürmetimden bu konuyu baş başa konuşalım" der, olayı kapatırsın. Ben de dahil Ogün Altıparmak ve Cemil Turan gibi isimlerin statta özel yerleri olmalı. Gelip maçları oradan izleyebilmeli. Bir kulüp tarihine verdiği değerle büyür. Avrupa'da bunun örnekleri çok. Her şey para değildir. Fenerbahçe'yi temsil eden insanların rakip camialar hakkında böyle her fırsatta 'Düşmanca' konuşması doğru değil. Kimse Fenerbahçe'yi, sürekli dayak yiyip şikayet eden ezik çocuk durumuna düşüremez. Eskiden bu tablonun tam tersi bir durum vardı. Şimdi sürekli bir ağlama ve şikayet hali söz konusu... Yakışmıyor. Bir çift sözüm de Uğur Dündar'a var. Federasyon ve kulüp başkanlarının imza koyduğu Süper Kupa finalinin Arabistan'da oynanması konusuna itiraz edeceksen, bunu Başkan'la imzalar atılmadan önce konuşursun. Divan Kurulu'nda bunu dillendirmek şov amaçlıysa kötü, bilgisizlikten yapılıyorsa daha da kötü. Bu tür anlaşmalar yapılırken tarafların imzası ve tazminat maddeleri olur. Mukavele yapılmış, her şey bitmiş ondan sonra "Samsun'da oynayalım, Atatürk Stadı'nda oynayalım" dersen iyi niyetli ve şık durmaz. Fenerbahçe bu işlerin yeri de konusu da olamaz, olmamalı. Oluyorsa yanlış oluyor, bilesiniz...